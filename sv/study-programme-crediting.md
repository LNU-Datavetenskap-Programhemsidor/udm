## Tillgodoräknande
Inom programmet kan du tillgodoräkna dig kurser mot motsvarande kurser vid andra universitet och högskolor. Har du alltså redan läst en grundkurs i programmering med C# behöver du alltså inte läsa om vår C#-kurs utan du kan tillgodoräkna dig denna kurs. Ett tillgodoräknande gör du då kursen du tidigare läst motsvarar den kurs som vi ger på programmet. Är du osäker om så är fallet så ska du ta kontakt med kursansvarig för vår kurs och stämma av om innehållet matchar.

Exempel: Du vill tillgodoräkna dig kursen “Inledande programmering med C#, 1DV402″ mot kursen “Programmering med C#: Grundkurs” vid Malmö Högskola.

1. Kontakta kursansvarig, Mats Loock per mail och skicka med kursplanen för Malmös kurs. Fråga huruvida kursen kan tillgodoräknas.
2. Är allt OK, fyller du i blanketten “Ansökan om tillgodoräknande av tidigare högskolestudier” och skickar in den till:
Linnéuniversitetet
Studerandeavdelningen, Examensenheten
351 95 Växjö
3. Avvakta besked som ska vara dig tillhande inom fyra veckor efter komplett mottagen ansökan.